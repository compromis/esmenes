---
title: Ponència estratègica
order: 3
---

<amendable-section id="INTRO" title="Introducció">
<amendable id="0_0_1" last>

El III Congrés de Joves PV, celebrat a Benissa, el 15 de febrer de 2020, va aprovar la primera Ponència Estratègica de Joves PV. Es va posar aleshores la primera pedra d’un nou mecanisme per a la nostra cultura organitzativa com és la planificació estratègica. Des d’aquell moment, el document estratègic, com ho fa la Ponència Política en l’àmbit ideològic, ens ha marcat uns camins d’acció que ens han portat a millorar el conjunt de la nostra organització, posicionant-la en nivells de referència importants en molts àmbits.

</amendable>
<amendable id="0_0_2">

Amb este document, ens proposem avançar en el camí que vam iniciar per a marcar les línies estratègiques que ha de seguir Joves PV i la seua militància per als propers anys. Així, es tracta d’un full de ruta per a l’Assemblea Nacional i la Coordinadora Nacional, però també per a tots els col·lectius comarcals i locals dins de les seues pròpies funcions.

</amendable>
<amendable id="0_0_3">

Este ambiciós pla d'acció recull cinc eixos bàsics d'actuació: l’orgànic, el polític, el comunicatiu, l’electoral i l’institucional, amb diferents objectius estratègics i línies d’actuació per poder aconseguir-los. Per tal poder tindre una organització que siga capaç d’afrontar els pròxims mesos de preparació de període electoral, necessitem tindre clar quines fortaleses té Joves PV per a potenciar-les, però també quines debilitats i reptes i com s’han d’afrontar per a continuar creixent i millorant l’organització. Així mateix, la planificació estratègica també serà necessària per a poder afrontar el que vinga després de les eleccions i mantindre viva la flama tan alta que hui dia encén Joves PV.

</amendable>
<amendable id="0_0_4">

És per això que este document planteja un procés de planificació estratègica que partix del més bàsic per a anar sumant accions que ens porten a ser una força jove imparable: reforçar-nos a la interna, teixir xarxa per poder defensar la nostra ideologia, comunicar el nostre missatge polític, afrontar el període electoral, i coordinar-nos institucionalment.

</amendable>
<amendable id="0_0_5">

És necessari declarar que els nombrosos objectius i estratègies contemplades en la Ponència posseeixen una vista temporal més enllà de la seua prevista duració, amb la finalitat d'establir metes duradores i eficaces. És a dir, este és un pla que pretén marcar el camí a recórrer per part de Joves PV durant els dos propers anys, però també és una declaració d’intencions a llarg termini.

</amendable>
<amendable id="0_0_6">

Per últim, cal definir que este document té caràcter informatiu únicament per a les persones membres de Joves PV, sent per tant privat i intern, per la qual cosa no serà ni podrà ser publicat a l’externa, sinó que estarà disponible per a tota la militància a l’Espai Compromís. La Ponència Estratègica és una eina per a tindre objectius comuns que faça que tota la militància treballe i encamine tota l’acció de l’organització en la mateixa direcció amb tota la força possible.

</amendable>
</amendable-section>

<amendable-section id="1" title="1. Estratègia orgànica">
<amendable id="1_0_1">

Durant els últims anys, Joves PV ha experimentat un creixement i una consolidació com a organització política de referència per a la joventut valencianista, d’esquerres, ecologista, feminista i antifeixista del País Valencià. Esta ampliació i enfortiment ha d’anar acompanyat d’un enfortiment i millora de l’estructura orgànica, perquè la força del nostre projecte polític rau en les persones que en formem part.

</amendable>
<amendable id="1_0_2">

Ens enfrontem a diversos reptes interns als quals se li han de donar resposta, com la jubilació de més de 270 persones en els pròxims dos anys, la falta de paritat al cens de militància, l’existència de zones blanques quant a militància i zones amb molt poca presència de gent, la necessitat d’enfortiment i coordinació de tota l’estructura orgànica, la dificultat d’aconseguir que totes les persones que volen contribuir al nostre projecte puguen trobar-se acollides i troben el seu espai on participar, la necessitat que tota l’acció de l’organització tinga coherència amb els valors ideològics o la formació de la nostra militància de cara al futur electoral.

</amendable>
<amendable id="1_0_3">

Per donar resposta a estos reptes i molts altres que aniran sorgint amb el temps, és important comptar amb una estratègia orgànica interna que faça avançar i consolidar Joves PV com un projecte polític jove de referència, basant-se en l’assemblearisme i la participació total de la militància com a valors transversals, en la formació de la militància per a liderar en un futur l’acció política del nostre partit, el treball en la implantació, dinamització i creixement, la coherència de totes les accions internes amb la nostra ponència política i la necessitat de coordinació interna en tots els àmbits i nivells existents on Joves PV té presència.

</amendable>
<amendable id="1_0_4">

Perquè esta estratègia siga el més clarificadora i eficient possible, hem diferenciat sis eixos estratègics que marcaran la vida orgànica de la nostra organització: creixement, acollida i dinamització, participació, formació, coherència política i coordinació. Estos eixos recullen objectius i línies estratègiques per a fer avançar la nostra organització.

</amendable>
<amendable-section id="1_1" title="1.1. Creixement" level="3">
<amendable id="1_1_1">

Un dels reptes que la nostra organització té al davant és el del creixement i la consolidació arreu del territori valencià. **Conquistar les zones blanques de militància constituint col·lectius en totes les comarques** és un dels objectius estratègics prioritaris, i per la qual cosa considerem fonamental l'elaboració d'un **Pla d'implantació** a les zones blanques (comarques de l'interior) **i d'expansió** a aquelles zones on la militància és dispersa o escassa (el Maestrat - els Ports, la Plana Alta - l'Alcalatén, el Camp de Túria - la Serrania - el Racó d'Ademús, la Costera - la Canal de Navarrés, el Vinalopó Mitjà - l'Alt Vinalopó i el Baix Vinalopó - el Baix Segura), analitzant i planificant estratègies concretes d'actuació en cada poble, ciutat o comarca per a trobar la millor manera d'aconseguir este creixement i implantació.

</amendable>
<amendable id="1_1_2">

En el moment actual en què Joves PV ens hem consolidat com una organització juvenil de referència políticament, socialment i culturalment al País Valencià, hem de seguir treballant en una **Estratègia de consolidació** del creixement de militància activa que ha tingut l'organització els últims dos anys per tal d'evitar el màxim possible que la implicació de la militància i l'activitat dels col·lectius disminuïsca. Per a açò, cal que la Coordinadora Nacional faça un seguiment i acompanyament molt estret tant dels col·lectius com de la militància dispersa, així com diferents accions per a aconseguir esta consolidació. 

</amendable>
<amendable id="1_1_3">

Per altra banda, en l'últim informe de militància presentat per la Coordinadora Nacional, es pot comprovar com s'ha superat la barrera del 60-40% en relació amb la militància d'homes i dones en la nostra organització, però açò no és suficient i s'ha de continuar treballant per la **feminització** de Joves PV i aconseguir la paritat real seguint la proposta de treball marcada al **I Pla d'Igualtat de Joves PV**, tenint com a objectiu **augmentar la militància de dones per a assolir la paritat del 50%**. A més, és necessari reforçar perfils de dones referents i treballar per la feminització de la nostra organització perquè més dones s'acosten i vulguen participar de Joves PV.

</amendable>
<amendable id="1_1_4">

També s'haurà de treballar per a **augmentar la militància menor de 22 anys per a renovar el cens que va jubilant-se**, amb diferents estratègies perquè les **generacions més joves** s'acosten a la nostra organització i que troben espais segurs i adaptats al seu estil de vida i preferències. Caldrà buscar nínxols de militància més jove per a renovar el cens que va jubilant-se.

</amendable>
<amendable id="1_1_5">

Serà, per tant, imprescindible que la Coordinadora Nacional estiga pendent d'actuar en este sentit i **donar suport als col·lectius locals i comarcals** que volen impulsar el creixement allà on actuen. Per a açò, s'ha de treballar en **augmentar el nombre de col·lectius locals** per a aterrar encara més la nostra activitat i ser tan pròxims com siga possible per a fer que la gent s'acoste a Joves PV i poder aterrar el màxim possible la nostra acció política.

</amendable>
</amendable-section>
<amendable-section id="1_2" title="1.2. Acollida i dinamització" level="3">
<amendable id="1_2_1">

**Consolidar Joves PV com una xarxa personal** és un objectiu que dota al nostre projecte polític d'un alt potencial i valor que provoca més implicació i participació de la militància i és clau per a complir les fites que es vaja marcant Joves PV.

</amendable>
<amendable id="1_2_2">

Un dels reptes més interessants que afronta la nostra organització és l'arrelament de la militància i és per això que es fa necessari comptar amb eines que suposen un marc de referència per a l'acompanyament de les persones militants i simpatitzants en els diferents moments relacionats amb Joves PV. D'esta forma aconseguirem **acollir degudament a la militància per a implicar-la personalment i políticament**.

</amendable>
<amendable id="1_2_3">

La nostra organització compta amb un **Protocol d'acollida** en què sols està desenvolupada la primera Fase de benvinguda aprovada en l'Assemblea realitzada el 31 d'octubre de 2020 que, mitjançant un treball conjunt entre la Coordinadora Nacional i els col·lectius comarcals i locals, ha servit per a consolidar les persones que s'interessen per primera vegada en Joves PV. Però este protocol de benvinguda no és suficient. S'ha de treballar en l'elaboració d'un Protocol d'acollida de Joves PV que servisca com a ferramenta per a tres fases: benvinguda, implicació i desvinculació i reconeixement.

</amendable>
<amendable id="1_2_4">

Per una banda, s'ha de reforçar l'acció al voltant de la **Fase** **de benvinguda** i s'ha de continuar implementant així com treballant per a millorar-lo. Pel que fa a la **Fase d'implicació** cal tenir en compte que ha de servir per a crear un espai acollidor i motivant que faça mantenir la militància, ja que la persona militant o simpatitzant en esta etapa està motivada i hem de ser capaces d'aprofitar tot el seu potencial. S'ha de sentir part de l'organització i integrar-se i formar part de la vida de l'organització. Per últim, la **Fase de desvinculació i reconeixement** ha de marcar el procés intern d'eixida positiva i de realçar la tasca duta a terme, també haurà de tenir en compte la necessitat de buscar altres llocs de participació per evitar la desactivació al partit.

</amendable>
<amendable id="1_2_5">

Quan parlem de dinamització, hem de parlar de les trobades i **continuar apostant pel model de trobades com a model d'èxit d'acollida, dinamització, debat i formació**. Després de molts anys de trobades s'ha aconseguit polir un model que conjuga la dinamització interna, les accions formatives i els debats polítics. Que les trobades tinguen tots estos elements permet que compten amb la participació de desenes de joves d'arreu del País que s'hi inscriuen amb diverses motivacions, però acaben gaudint d'una oferta completa que enfortix la nostra cultura organitzativa. Qui s'inscriu principalment per a gaudir de la festa, acaba participant en un debat sobre l'acció del valencianisme a les institucions. Qui s'inscriu per a gaudir de les dinàmiques, acaba formant-se també en visió de gènere o ecologisme o gaudint d'una visita al patrimoni històric, cultural i mediambiental de l'entorn.

</amendable>
<amendable id="1_2_6">

En este sentit, cal destacar l'esforç de les diferents trobades per a donar a conéixer la nostra organització en el lloc on se celebra, com també servir d'aparador dels diferents racons del País per al conjunt de la nostra militància. És una de les millors maneres que hem trobat des de Joves PV de fer País, no des de paraules buides, sinó treballant en xarxa amb els diferents pobles i comarques.

</amendable>
<amendable id="1_2_7">

La celebració d'assemblees en el marc de les trobades garantixen una major assistència al nostre màxim òrgan entre congressos i, per tant, enriquixen el debat orgànic a la nostra organització.

</amendable>
<amendable id="1_2_8">

Les trobades han servit també per a estendre lligams amb altres organitzacions d'arreu de l'Estat i d'Europa, que no han dubtat a felicitar-nos i fins i tot han demanat a Joves PV ajuda per a implantar el model de trobades a les seues entitats, després de comprovar-ne l'èxit.

</amendable>
<amendable id="1_2_9">

L'evident èxit d'este model, però, no ens pot situar en el conformisme. Per això cal seguir incidint en el caràcter vertebrador de les trobades, impulsar l'organització d'activitats directament des dels co·lectius comarcals dins de les mateixes trobades nacionals i augmentar els mecanismes d'ajuda per a militants que viuen lluny del lloc de celebració. També, i donat el context actual, resulta imprescindible que Joves PV incorpore unes perspectives feminista i ecologista com a elements fonamentals a l'hora de plantejar i organitzar les trobades.

</amendable>
<amendable id="1_2_10">

Les trobades han de continuar sent una oferta diversa en què estiga present l'oci i la dinamització com a reclam per a atraure jovent no directament vinculat amb la nostra organització i poder créixer en implantació social i territorial.

</amendable>
</amendable-section>
<amendable-section id="1_3" title="1.3. Participació" level="3">
<amendable id="1_3_1">

L'enfortiment i millora de l'estructura orgànica de Joves PV ha de passar pel foment i la millora de la participació de la militància en tots els aspectes i espais de l'organització. La participació ha de tindre com a eix central el procés d'aprenentatge i desenvolupament de les persones, unit al foment dels lligams i vivències entre les persones que participen i formen l'organització i la defensa dels valors, fonaments ideològics, reivindicacions... més enllà dels discursos, amb una pràctica i acció coherents.

</amendable>
<amendable id="1_3_2">

La participació com a dret a ser informades, a ser consultades i a prendre partit és un símptoma de maduració democràtica i activació col·lectiva, i aconsegueix legitimitat en les decisions, millora de les decisions, fortalesa de l'organització, així com la capacitat de localitzar persones col·laboradores disponibles.

</amendable>
<amendable id="1_3_3">

Joves PV sempre s'ha basat en l'**assemblearisme** com a fórmula de democràcia participativa que garanteix la igualtat d'oportunitats en l'accés a la informació i la presa de decisions. Així, l'assemblearisme és una eina per a prendre consciència activa de la necessitat de defensar els drets col·lectius, i no només com un fi en si mateix. És una ferramenta necessària i imprescindible per tal d'establir vincles i relacions horitzontals i transversals arreu de tot el País.

</amendable>
<amendable id="1_3_4">

Per a aconseguir este model cal **millorar la participació en les assemblees** com a màxim òrgan decisori i de representació nacional de Joves PV entre congressos. Han de ser espais horitzontals de democràcia directa que permeten la participació activa i constant del conjunt de l'organització, i per a açò s'han d'**utilitzar ferramentes pedagògiques que fomenten la participació real** de la militància com estratègies entre iguals, acompanyament en tutories o grups de discussió reduïts. També s'han de **fomentar les comissions de coordinació territorial i assemblees locals i comarcals** com a espais més segurs per preparar els grans espais de participació com és l'Assemblea Nacional.

</amendable>
<amendable id="1_3_5">

Per a impulsar esta participació real per la qual apostem, la Coordinadora Nacional de Joves PV pot crear **grups de treball per projectes** on es puga incorporar a gent externa de la Coordinadora o de l'organització per enriquir el seu treball. A més, haurà d'implementar més **treball directe amb les comarques constituïdes**.

</amendable>
<amendable id="1_3_6">

Treballant la participació real orgànica com a eina d'aprenentatge i amb les **estratègies d'empoderament** necessàries es podrà **aconseguir que la militància participe en els col·lectius locals de Compromís** com a objectiu estratègic per a treballar els lideratges de persones joves en cada municipi del País Valencià.

</amendable>
</amendable-section>
<amendable-section id="1_4" title="1.4. Formació" level="3">
<amendable id="1_4_1">

El II Pla de Formació de Joves PV ha suposat un gran repte que ha complit de manera molt exitosa l'objectiu de formar a la militància per a liderar l'acció política del nostre partit. Este Pla de Formació ha marcat, en moltes ocasions, posicionaments, fulls de ruta i models d'èxit a seguir per Més i Compromís i ha dotat a la militància de coneixement, eines i argumentaris per defensar els nostres posicionaments polítics allà on calga. A més, ha permés crear espais de debat i reflexió que han cohesionat i dinamitzat la nostra organització.

</amendable>
<amendable id="1_4_2">

Davant d'este projecte d'èxit, la formació ha de continuar sent eix fonamental, prioritari i transversal del conjunt d'activitats de l'organització per **formar quadres polítics i treballar lideratges transformacionals**. D'esta forma es fomenta que la militància es desenvolupe dins de Joves PV i puga transmetre els principis ideològics, polítics i programàtics, així com reivindicacions i posicionaments.

</amendable>
<amendable id="1_4_3">

S'han de seguir realitzant jornades de formació presencial, donant pas a un **III Pla de Formació** de Joves PV, apostant pel model de descentralització i adequació territorial de l'activitat formativa. També s'haurà de garantir la **igualtat d'oportunitats en l'accés a la formació** amb els mecanismes econòmics i de transport necessaris. També és necessari **millorar la coordinació de l'acció formativa entre la Coordinadora Nacional i els col·lectius comarcals i locals** per a evitar duplicitats i contraprogramacions.

</amendable>
<amendable id="1_4_4">

Però també hem d'anar a més i **convertir Joves PV en una escola de formació** per tal d'aconseguir una acció transformadora en relació amb activisme, participació, ideologia, institucions, etc. Per a aconseguir açò, es pot avançar cap a la creació d'una **plataforma online de formació** (sense renunciar a la presencialitat) com a ferramenta amb fins educatius per a crear espais de discussió i treball, implementar comunitats virtuals i xarxes d'aprenentatge al voltant de temes d'interés i de la Ponència Política. Esta plataforma podrà contindre material i recursos de les formacions presencials, però també haurà de comptar amb cursos propis, formació personalitzada, adaptativa i de qualitat. D'esta manera es fomenta la participació i s'eliminen inconvenients temporals i territorials.

</amendable>
<amendable id="1_4_5">

Altres ferramentes que es poden utilitzar per a la formació de la militància són l'elaboració de**guies generals** que donen indicacions sobre diferents temes com pot ser per a persones regidores o sobre campanyes electorals, comunicació, etc.; i el **nanolearning**, entés com a formacions breus i accessibles mitjançant un dispositiu portàtil i que proporciona una ràfega d'aprenentatge curt sobre un tema concret, i que en l'actual societat de consum ràpid és un format que s'adapta perfectament a les noves generacions.

</amendable>
</amendable-section>
<amendable-section id="1_5" title="1.5. Coherència política" level="3">
<amendable id="1_5_1">

Joves PV com a organització valencianista, d'esquerres, ecologista, feminista i antifeixista ha de definir estratègies i accions que traslladen estos valors ideològics a la seua estructura i acció orgànica.

</amendable>
<amendable id="1_5_2">

Hem de continuar defensant i treballant perquè totes les estratègies internes respecten els principis de la declaració ideològica de Joves PV i fer formació perquè la gent que forma part d'este projecte polític defense i construïsca una organització en la qual estos valors estiguen presents.

</amendable>
<amendable id="1_5_3">

El treball realitzat durant anys de lluita ha provocat que Joves PV assumisca la defensa del valencianisme i de l'esquerra, però hem de seguir avançant i **fer de Joves PV un espai ecofriendly** amb l'elaboració d'un **Pla de sostenibilitat** que augmente la presència i influència dels criteris ambientals en la presa de decisions.

</amendable>
<amendable id="1_5_4">

Per altra banda, també s'ha de seguir treballant per **fer de Joves PV un espai igualitari**. En els últims dos anys s'han fet grans avanços amb el **I Pla d'Igualtat** i el **Protocol contra les agressions masclistes i LGTBIfòbiques** de l'organització. Però s'ha de seguir avançant cap a la igualtat real dins de Joves PV amb la **revisió del Pla d'Igualtat** i l'**ampliació del Protocol contra agressions **a altres tipus d'agressions que ens allunyen de la igualtat com són les**agressions racistes i xenòfobes**.

</amendable>
</amendable-section>
<amendable-section id="1_6" title="1.6. Coordinació" level="3">
<amendable id="1_6_1">

En els últims dos anys l’estructura orgànica de Joves PV ha crescut en número de militància activa i de col·lectius comarcals i locals constituïts; fita a celebrar i estar d’enhorabona, però també per a marcar nous reptes com millorar la comunicació interna i la coordinació.

</amendable>
<amendable id="1_6_2">

A més, Joves PV es caracteritza per la descentralització organitzativa i, per tot açò, calen mecanismes que garantisquen la comunicació interna, la cohesió del discurs i l’ajuda mútua entre la Coordinadora Nacional, els col·lectius comarcals i els col·lectius locals. Però també entre els diferents òrgans de l’organització (Assemblea Nacional, Comissió de Garanties, Comissió d’Abordatge de violències masclistes i LGTBIfòbiques, Comissió de Coordinació Territorial), entre els diferents grups de treball que es conformen en l’organització i entre comarques i col·lectius locals. És a dir, una coordinació total entre tots els elements que conformen l’estructura orgànica de Joves PV.

</amendable>
<amendable id="1_6_3">

D’esta forma s’estarà complint altre objectiu estratègic com és treballar la cohesió interna per a garantir la unitat d’acció.

</amendable>
</amendable-section>
</amendable-section>

<amendable-section id="2" title="2. Estratègia política">
<amendable id="2_0_1">

La canviant situació política i social ens obliga contínuament a renovar els nostres projectes i, per tant, els objectius i línies d'acció, fent-se necessària la revisió de l’estratègia política per a adequar-la als nous reptes i desafiaments. Així doncs, observem dos eixos principals dins d'esta fonamental estratègia: les relacions amb Més i Compromís i les relacions amb altres entitats.

</amendable>
<amendable id="2_0_2">

A més, un dels reptes per a la nostra organització serà **determinar estratègies i objectius per a cada línia ideològica: esquerra, joventut, valencianisme, ecologisme, igualtat i antifeixisme**. Per a fer això se'ns fa indispensable crear enllaços tant al nostre partit com a la societat civil, a més de reafirmar aquells vincles ja existents. És imprescindible **construir un discurs que traspasse els límits de les institucions**, que arribe a cada poble i a cada barri del nostre País.

</amendable>
<amendable id="2_0_3">

Per altra banda, entenem les entitats socials com una ferramenta de defensa i protecció dels drets de la ciutadania. Per tant, no ens serà possible construir un país més inclusiu sense la participació d'estos agents com a motor de canvi. Ens proposem **treballar juntament amb les entitats socials per a crear un espai de retroalimentació** on nosaltres portem a l'agenda política les matèries sobre les quals treballem i elles ens ajuden marcant-nos l'argumentari i proporcionant-nos visibilitat en diferents àmbits.

</amendable>
<amendable id="2_0_4">

Per tot això, centrem l'estratègia política en els vincles que tenim amb altres organitzacions, tant dins de la coalició Compromís com externament.

</amendable>
<amendable-section id="2_1" title="2.1. Relacions amb Més i Compromís" level="3">
<amendable id="2_1_1">

D'una banda,**Joves PV reconeix a Més com el seu partit polític de referència** i sobre el que s'empara jurídicament, segons el que es disposa al Protocol de relacions, finançament i cessió de recursos entre ambdues organitzacions. Considerem que aquesta "sinergia legal" ha de traduir-se en una correlació orgànica on es tinga en compte a la nostra organització en tots els sentits: participació en els òrgans de govern, creació de campanyes i argumentari, representació institucional i orgànica... A més de posicionar-nos com l'**entitat de referència amb l'objectiu de marcar l'argumentari sobre política en matèria de joventut**.

</amendable>
<amendable id="2_1_2">

Per a poder obtindre una major cooperació, hem d'aconseguir **consolidar les relacions orgàniques amb Més** en tots els àmbits territorials (nacional, comarcal i local), pel que hem de seguir actualitzant el Protocol de relacions i continuar treballant unànimement per tal enfortir estos vincles.

</amendable>
<amendable id="2_1_3">

D'altra banda, tenint en compte que, en l'actualitat, la nostra organització es troba electoralment i institucionalment baix la marca d'una coalició, hem de **tindre clar què volem de Compromís**: visibilitat i representació institucional. Hem d'aprofitar per a continuar treballant per a posicionar-nos i afermant-nos com una **organització juvenil política de referència i amb més repercussió dins de la coalició**.

</amendable>
<amendable id="2_1_4">

Així mateix, dins de Compromís existeixen dues organitzacions juvenils més: **Joves amb Iniciativa** i **Joves VerdsEquo PV**. Es fa obligat el fet de mantindre una relació afermada, no necessàriament amb una participació conjunta activa, però sí cooperativa, donada la compartició de l'espai electoral i projectes com el desenvolupament del programa jove de la coalició.

</amendable>
</amendable-section>
<amendable-section id="2_2" title="2.2. Relacions amb altres entitats" level="3">
<amendable id="2_2_1">

Joves PV s'ha convertit en un espai que personifica la paraula creixement en tots els àmbits de la seua polisèmia, aconseguint traspassar els límits politics. Per això és ara quan més que mai **necessitem aliances potents que ens facen proclamar-nos l'organització juvenil més important del País**.

</amendable>
<amendable id="2_2_2">

Les nostres relacions amb les diverses associacions i entitats no sols ens proporcionaran el clar objectiu de **fer-nos visibles per a més col·lectius**, amb molts dels quals no sempre aconseguim abast, sinó que faran augmentar les nostres forces de manera exponencial.

</amendable>
<amendable id="2_2_3">

A més, és indispensable **mantindre una xarxa d'aliades que remen al nostre costat en la mateixa direcció**, creant un clima de germanor i vincles estables que demostren novament que la unió fa la força; perquè l'associacionisme ho pot canviar tot.

</amendable>
<amendable id="2_2_4">

Totes les entitats a les quals donem suport i secundem són només un altre mecanisme per a demostrar qui som i què volem, veient reflectits tots els valors que defensem i reivindiquem. És per això que, a més d'**animar als i les membres de Joves PV a cuidar i tindre present estes relacions**, encoratgem a la participació activa dels col·lectius locals i comarcals per a trobar als seus propis territoris entitats que complisquen amb estes sinergies.

</amendable>
<amendable id="2_2_5">

Cal **fer de Joves PV l'organització de referència en la defensa dels drets de les persones joves, dels interessos valencians, de la igualtat d'oportunitats i de la classe treballadora**. Per a fer això necessitem la força de les entitats del teixit associatiu en matèria de joventut, valencianisme i drets laborals.

</amendable>
<amendable id="2_2_6">

Al País Valencià, les persones joves hem sigut les que més hem patit les diferents crisis que ve encadenant l'Estat espanyol des d'inicis del segle XXI. Això, unit al fet que encara no tenim tots els nostres drets adquirits i al fet que no ens veuen com a subjectes de ple dret, la joventut valenciana ens unim en el **Consell Valencià de la Joventut** per a reivindicar qui som i el que volem.

</amendable>
<amendable id="2_2_7">

El Consell Valencià de la Joventut és l'entitat que aglutina, representa i fomenta l'associacionisme juvenil valencià. Una organització pública de base privada, gestionada per associacions juvenils. És l'espai en què poder denunciar, sensibilitzar, reivindicar, avaluar el compliment dels compromisos i responsabilitats de l'administració pública amb la joventut. Ara mateix una persona representant de Joves PV forma part de la Comissió Permanent que acabarà a finals de 2022. Per tant, hem d'aglutinar els nostres esforços en **continuar tenint una persona representant a la Comissió Permanent del Consell Valencià de la Joventut**, com a símbol de la nostra lluita i compromís pels drets de les persones joves.

</amendable>
<amendable id="2_2_8">

A més, existeixen els consells locals de la joventut, que són espais que aglutinen, representen i fomenten l'associacionisme juvenil dels municipis. Per a la nostra organització és cabdal tindre una representació en tots i cadascun dels consells locals, entenent-los com espais on defensar i representar la joventut i vetllar pels seus drets davant les administracions locals. Per això, ens proposem **augmentar la nostra presència en els consells locals de la joventut**, arribant als consells on no tenim representació i entrant a la Comissió Permanent dels consells on ja tenim representació.

</amendable>
<amendable id="2_2_9">

Per altra banda, les diferents crisis patides han fet que ens veiem immerses en una societat on **no hi ha llar ni treball digne per a nosaltres**, amb un atur juvenil en màxims històrics. Cansades d'esta situació, la societat juvenil valenciana s'ha associat en diferents entitats per a denunciar això. Considerem que aquelles més afins als nostres valors són **Joventut Precària**, **Intersindical Jove** i **Joves CCOO PV**.

</amendable>
<amendable id="2_2_10">

Joventut Precària es una associació sense ànim de lucre que lluita perquè els joves del País Valencià trobem el camí cap a una vida plena. Per tant, proposem la creació d'un vincle de cooperació per tal de crear una xarxa de de "traspàs de coneixements" mutus.

</amendable>
<amendable id="2_2_11">

Intersindical Jove és la secció jove del sindicat Intersindical Valenciana, la federació de sindicats més votada a la Generalitat Valenciana. Entre els seus objectius està la defensa dels drets laborals, socials i econòmics de les treballadores i treballadors valencians, incloses les persones nouvingudes; la protecció d'uns serveis amb gestió pública i democràtica que siguen garants dels drets i la defensa de la plena normalització lingüística i de l'autogovern del País Valencià. Hem de crear un vincle que ens ajude a cooperar ambdues organitzacions per tal de lluitar per un treball digne per a la joventut que dignifique els nostres treballs i capacitats.

</amendable>
<amendable id="2_2_12">

També hem de procurar mantindre una bona relació amb Joves CCOO PV, la secció juvenil del sindicat CCOO PV, que defensa les reivindicacions de les persones treballadores, i més concretament de la joventut del País.

</amendable>
<amendable id="2_2_13">

Pel que fa a l'habitatge, la **manca d'associacionisme juvenil que lluite per una casa digna per a la joventut** fa que ens fixem en altres entitats i amb les quals es fa més complicat l'acostament. Per exemple, la **Plataforma d'Afectades per la Hipoteca (PAH)**. És un moviment social que naix amb la intenció de donar una resposta ciutadana a la situació d'aquelles persones que comencen a no poder pagar la hipoteca i veuen com el banc els pot reclamar un deute elevadíssim, fins i tot després de perdre l'habitatge. Esta plataforma ha aconseguit posar en el focus mediàtic el dret a l'habitatge com un dret inherent a l'ésser humà, i on les administracions públiques tenen l'obligació de garantir-lo. A més, dins d'esta organització trobem la intersecció "STOP desahucios", encarregada de lluitar pels drets d'aquells més vulnerables en matèria d'habitatge.

</amendable>
<amendable id="2_2_14">

Encara més, després de la pandèmia de la COVID-19, **la falta de salut mental s'ha posat en el focus mediàtic**, fent que aquesta ocupe lloc en els debats polítics i socials. Entitats com la **Federació Salut Mental CV** promouen la salut mental i sensibilitzen sobre este. Entenem que estrényer llaços amb esta entitat és necessari per a crear el nostre argumentari sobre estes matèries. Per a anar més enllà, podríem convidar a esta organització i als col·legis professionals com a ponents a les nostres formacions en esta matèria per a ampliar els nostres coneixements sobre estos temes tan necessaris  i integrar-ho en els nostres plans d'acció.

</amendable>
<amendable id="2_2_15">

En l'àmbit del valencianisme, considerem molt important mantindre una bona relació amb totes les entitats i una relació d'estreta cooperació amb l'**ACV Tirant lo Blanc** i la Fundació Nexe. A més, trobem que **Acció Cultural del País Valencià** -- Joves d'Acció, **Escola Valenciana** i **Plataforma per la llengua** són dues de les organitzacions amb les quals hem de mantindre una relació de cordialitat.

</amendable>
<amendable id="2_2_16">

Tenint en compte que amb Acció Cultural del País Valencià compartim espais com la Plataforma pel Finançament o la Comissió 9 d'Octubre, cal continuar participant i assistint a aquelles campanyes que s'ajusten al nostre marc, per potenciar-nos com agent polític amb capacitat de propiciar relacions més estretes entre els dos espais de militància.

</amendable>
<amendable id="2_2_17">

Plataforma per la Llengua és una entitat que treballa per la protecció de la nostra llengua, el valencià. Cal mantindre relacions per a conéixer de prop l'estat de salut de la nostra llengua i tot el patrimoni que l'envolta.

</amendable>
<amendable id="2_2_18">

Escola Valenciana és una federació que aglutina moltes entitats locals, comarcals i de País en defensa de la llengua. Encara que està molt vinculada al món educatiu, és pionera en l'impuls de la música, així com el cinema en la nostra llengua i la defensa dels drets lingüístics de valencianoparlants.

</amendable>
<amendable id="2_2_19">

Per últim, trobem l'ACV Tirant lo Blanc i la Fundació Nexe, una associació cívica valenciana i una fundació de caràcter valencianista amb les quals hem col·laborat al llarg dels últims anys amb la formulació d'ideari polític i realització de seminaris, activitats formatives i projectes de gran envergadura com el documental El Llegat. Esta col·laboració oferix una oportunitat a les persones membres de Joves PV perquè es formen amb les diferents activitats que esta associació organitza, així com espais de debat i reflexió al voltant de polítiques amb perspectiva sobiranista i valencianista. A més, cal considerar la proximitat de les militàncies com una oportunitat d'establir relacions fortes.

</amendable>
<amendable id="2_2_20">

Al mateix temps, cal **fer de Joves PV l'organització de referència en la lluita contra el patriarcat, l'emergència climàtica i els discursos d'odi**. I per a fer això necessitem altres vincles amb entitats feministes, LGBTI, ecologistes i antifeixistes.

</amendable>
<amendable id="2_2_21">

L'emergència climàtica és un fet del qual ja estem vivint les seues primeres conseqüències. És per això que cal actuar immediatament. L'entitat referent per a Joves PV en matèria d'ecologisme és el moviment **Fridays For Future** que, respectant la seua voluntat de ser apartidistes, se'ls pot convidar a la col·laboració en diferents activitats. També ha de ser una font d'argumentari al pla ecologista.

</amendable>
<amendable id="2_2_22">

A més, al País Valencià hi ha una **gran varietat d'associacions ecologistes**, locals i comarcals, com per exemple Per l'Horta o Indignats amb Renfe, amb els quals es poden fer col·laboracions puntuals. Destaquem, a més, la necessitat d'estendre transversalment el pensament ecologista i la sostenibilitat als diversos espais orgànics i polítics on ens trobem.

</amendable>
<amendable id="2_2_23">

En matèria de feminisme hem vist com en els últims mesos s'ha dividit el moviment feminista entre feministes que accepten a les persones trans i feministes que no les accepten. Dins dels nostres valors entra la diversitat LGTBI en totes les seues formes, pel que no podem permetre'ns crear vincles amb entitats que rebutgen a les persones trans. Els nostres referents en matèria de feminisme són **Dones amb Compromís** i l'**Espai Feminista de Més**, on la participació de les dones de Joves PV ha de ser clau.

</amendable>
<amendable id="2_2_24">

En matèria de diversitat LGTBI pensem que els col·lectius que més s'apropen als nostres valors són **LAMBDA **i**Diversitat**. Hem d'acompanyar estes organitzacions a tots els actes i activitats que des d'estes convoquen, així com les convocatòries de concentracions o manifestacions. Entenem que també són unes entitats on poder reflectir-se per a redactar argumentari. Així mateix, també existeixen nombroses entitats locals i comarcals de defensa dels drets LGTBI amb qui també podem treballar territorialment.

</amendable>
<amendable id="2_2_25">

Així mateix, considerem d'extrema necessitat fer esment a la diversitat cultural. Considerem que Joves PV és i ha de continuar sent una representació real de la diversitat i, per això, cal reforçar els nostres llaços amb entitats com **CEA(R) PV**, **CIE's NO** o **Save The Children**.

</amendable>
<amendable id="2_2_26">

CEA(R) PV és la Comissió d'Ajuda al Refugiat del País Valencià, que té com a objectius la defensa del dret d'asil i els drets de les persones refugiades apàtrides i migrants vulnerables, amb necessitat de protecció internacional i/o en risc d'exclusió social, al mateix temps que treballa per afavorir els processos d'integració social d'estes persones al País Valencià. I CIE's NO és una plataforma pel tancament dels centres d'internament a estrangers.

</amendable>
<amendable id="2_2_27">

A més a més, cal fer esment a la importància que posseeix l'educació, tant formal com no formal, sent els nostres referents la Federació Valenciana d'Estudiants (FAAVEM) i Escola Valenciana en l'àmbit de l'ensenyament primari i secundari, el Bloc de l'Estudiantat Agermanat (BEA) en l'àmbit universitari, i la Federació d'Escoltisme Valencià (FEV) en l'àmbit de l'educació no formal.

</amendable>
<amendable id="2_2_28">

Finalment, el sobiranisme i l'internacionalisme formen part de l'ADN de la nostra organització, per això se'ns fa imprescindible **establir i augmentar vincles amb altres organitzacions internacionals sobiranistes**. Considerem estratègicament prioritari mantindre unes relacions fluides amb aquelles organitzacions que, pel seu ideari, ens resulten més pròximes (amb especial atenció a les del nostre àmbit lingüístic) i que respecten la nostra concepció del fet nacional valencià d'una manera inequívoca i sense ingerències, mostrant-nos amb naturalitat com el referent polític jove del valencianisme. Així, continuarem col·laborant amb **Mallorca Nova**, **Galiza Nova**, **Gazte Abertzaleak**, **Jovent Republicà**, **Gazteok Bai**, **Joves Ecosocialistes** i **Más Madrid Joven**.

</amendable>
<amendable id="2_2_29">

En l'àmbit continental i coherents amb la nostra defensa de l'Europa dels pobles s'establiran de manera prioritària relacions amb aquelles organitzacions d'esquerres integrants de les joventuts de l'**Aliança Lliure Europea Jove (EFAY)**. Les relacions han de ser d'enriquiment cultural i cooperació entre pobles, sense perdre l'objectiu de donar a conéixer i fer prevaldre les inquietuds i idiosincràsia valenciana en coherència amb allò establert en la nostra ponència política. Així mateix, donada la naturalesa diversa de l'EFAY, en què conviuen partits i organitzacions de distintes perspectives ideològiques, sempre donarem suport a aquelles que promouen la interculturalitat i el respecte mutu amb un posicionament ideològic d'esquerres.

</amendable>
<amendable id="2_2_30">

També en l'àrea de relacions internacionals hem de mantindre relació amb aquelles associacions, fundacions i organitzacions no governamentals que tinguen com a eix central del seu treball la defensa dels drets humans i del dret a l'autodeterminació dels pobles, com per exemple **CEAS SÀHARA (Frente Polisario)**.

</amendable>
<amendable id="2_2_31">

Per a acabar, cal deixar constància que Joves PV trencarà les seues aliances i vincles amb qualsevol de les organitzacions anteriorment esmentades en el cas que deixara de veure reflectits els valors que respecta i representa.

</amendable>
</amendable-section>
</amendable-section>

<amendable-section id="3" title="3. Estratègia comunicativa">

<amendable id="3_0_1">

És innecessari parar-se a valorar la urgència/importància de la comunicació en un món en què la digitalització és una realitat que ha canviat la forma d'entendre les relacions socials, la qual cosa inclou també la política. Les estratègies de comunicació política s'han convertit en factors fonamentals per a guanyar-se la ciutadania (o l'electorat) en un context en què, en molts casos, i malgrat que no siga el nostre model, els personatges polítics tenen més pes que les ideologies que defensen.

</amendable>

<amendable id="3_0_2">

En els últims anys la política s'ha emmarcat en un espai en què les idees que defensen els partits no són l'únic element que determina que la ciutadania es decidisca per votar una opció o altra. Qui defensa estes idees i la forma en què ho fa a través de la comunicació política s'ha convertit en part fonamental d'este procés electoral. Quan els ideals d'un partit no calen en la ciutadana per males estratègies de comunicació política, l'element originari en què s'ha basat tradicionalment la política, que seria l'ideari defensat, queda en un segon pla. D'esta manera, les estratègies de comunicació política juguen un paper fonamental en els rols que desenvolupen els partits polítics en les democràcies.

</amendable>
<amendable id="3_0_3">

Però no hem de caure en l'electoralisme, o el "fanatisme comunicatiu" i l'addicció dels "likes". Estem ací per un convenciment ideològic, i per això tindre una estratègia política forta i reforçada sempre serà prioritari; però hem de tindre clar que amb això sols no anem a cap lloc. Per tant, l'estratègia de comunicació i la imatge que es vulga transmetre és un factor fonamental i decisiu per tal d'arribar a la ciutadania.

</amendable>
<amendable id="3_0_3">

L'activitat política s'haurà de coordinar, per tant, amb l'acció comunicativa perquè el pensament polític de Joves PV tinga la major i millor difusió possible.

</amendable>
<amendable id="3_0_4">

A més, si bé Joves PV no contempla l'objectiu de presentar-se com a organització a unes eleccions, i centra gran part del seu esforç en construir un espai de participació i creixement, la finalitat electoral li és intrínseca com a organització política i com a secció juvenil d'un partit polític, que pretén ser una eina transformadora de la societat per mitjà del govern de les institucions del seu País. Per això, les finalitats comunicatives no se centraran solament en la difusió de l'activitat amb l'objectiu de la mera supervivència com a organització, sinó també en la voluntat del convenciment d'una majoria de la societat que permeta les transformacions socials que defensa.

</amendable>
<amendable id="3_0_5">

Per a tot això, caldrà tindre en compte que la comunicació és un procés dinàmic i en transformació continuada, a què haurem d'adaptar-nos i en què la innovació serà una de les qüestions claus.

</amendable>
<amendable id="3_0_6">

De fet, el paper de les persones joves en la comunicació és més que important. Per això Joves PV ha de ser una organització referent en les estratègies comunicatives. Però este fet també ens ha de fer pensar en la capacitat que tenim respecte a Més i a Compromís: si les persones joves som les més capacitades per a la transformació comunicativa, serà lògic que ocupem llocs de responsabilitat o d'aportació en este sentit. Per això hem de ser capaces de proposar i aplicar canvis en les comunicacions del partit, la coalició, les institucions i els nostres lideratges.

</amendable>
<amendable id="3_0_7">

Per tot això, proposem que les estratègies de comunicació de Joves PV seguisquen el camí de la professionalització de l'acció comunicativa i l'amplificació del seu impacte.

</amendable>
<amendable-section id="3_1" title="3.1. Professionalització" level="3">

<amendable id="3_1_1">

Serà un objectiu fonamental de Joves PV **estar a l'avantguarda de les noves tendències comunicatives**. I per a això cal tindre en compte la varietat de mitjans de comunicació que, hui dia, existeixen.

</amendable>
<amendable id="3_1_2">

D'una banda, els mitjans elegits per a llançar campanyes i missatges polítics han anat variant els últims anys, ja que, per exemple, la premsa o la televisió ja no tenen el mateix públic que tenien abans. L'aposta més forta i més nova són, aleshores, les **xarxes socials**.

</amendable>
<amendable id="3_1_3">

És evident que les xarxes tenen la màxima importància per a nosaltres, sobretot perquè també la tenen per a les persones joves. Sincerament, les persones joves no dediquem més de 15 segons a visualitzar una publicació o un perfil (que és el temps màxim que dura una stori d'Instagram, ni llegim un fil de Twitter, a no ser que el contingut tinga esquers inicials que ens atraguen a continuar. Per això cal apostar per la **immediatesa** i complir la regla de **no generar contingut de més de 15 segons** (sobretot a Twitter i Instagram) i que siga **visualment cridaner** sense haver de fer zoom o esperar que es carregue i es reproduïsca.

</amendable>
<amendable id="3_1_4">

Encara com també hem d'anar amb compte amb la "política del tuit", ja que entenem la comunicació i el llenguatge com un instrument imprescindible per al diàleg, la participació i la convivència democràtica, i per tant caldrà mantindre un **equilibri** entre els 280 caràcters o 15 segons i la **comunicació d'idees més extensa**. I també caldrà mantindre certa comunicació en **mitjans tradicionals**, malgrat la pèrdua de lectors i televidents, perquè els continuem considerant eines imprescindibles per a la democratització de la informació, sobretot si són públics, i, per què no, per a fer-nos valdre com a joventut a la resta de la societat (de més edat) que encara continua fent-los servir.

</amendable>
<amendable id="3_1_5">

Caldrà tindre en compte l'auge de noves xarxes socials o ferramentes emergents en xarxes no tan noves. És el cas de **Tik Tok** i de **Reels d'Instagram**.

</amendable>
<amendable id="3_1_6">

D'altra banda, la política s'aproxima a les xarxes socials d'una forma poc eficient, confonent la modulació del missatge i creuant audiències. És fàcil trobar missatges creuats en xarxes socials que no els correspon i dirigits a un públic que ni tan sols és potencial usuari d'eixa xarxa social. Açò ocorre per exemple quan s'accedeix al perfil d'un partit polític en Facebook i en Twitter i el contingut és exactament el mateix, que s'ha copiat i pegat el post i la mateixa selecció de fotos sobre l'acte de torn. Per això, serà clau l'**adequació i adaptació del missatge** a cada xarxa social, tenint en compte els formats i els públics.

</amendable>
<amendable id="3_1_7">

De fet, l'anàlisi del **públic** a qui va dirigit el missatge serà una de les qüestions fonamentals per a l'èxit del mateix. Mentre s'ha de tindre en compte que cada xarxa aplega a públics d'edats diferents (14-24 anys Tik Tok; 18-30 anys Instagram; 16-22 anys Reels i Stories d'Instagram; +18 anys Twitter), també cal considerar que n'hi ha públics molt diversos en gustos que caldrà estudiar i segmentar per a aterrar el missatge el màxim possible.

</amendable>
<amendable id="3_1_8">

I una vegada segmentada la comunicació, és fàcil passar a aplicar estratègies de **publicitat** pagada a les xarxes socials, amb públics concrets, i, seguint totes les directrius marcades per les xarxes socials quant a els formats i els estils més recomanats per a les publicacions promocionades, aconseguir amplificar exponencialment l'impacte de les nostres comunicacions (sobretot si l'objectiu de les mateixes és fer-les virals).

</amendable>
<amendable id="3_1_9">

Per tot això, cal **continuar apostant per l'assessorament de perfils professionals en l'acció comunicativa**. Es parla de **professionalització** quan la comunicació, incloent l'administració i generació de continguts de xarxes socials, està en mans de professionals. Esta professionalització de la comunicació en política propicia que cada proposta, cada política, cada llei, cada candidat/a que pretenga obtindre el suport de l'opinió pública és un producte, i com a tal deu ser perfilat fins al més mínim detall i sotmés a un procés de **branding**.

</amendable>
<amendable id="3_1_10">

De fet, serà imprescindible valorar quin paper juguen els nostres **lideratges** en les comunicacions. Joves PV creu en els lideratges compartits i transformacionals, i per això haurà de jugar de manera equilibrada entre la promoció del caràcter compartit del lideratge, per mitjà de la visibilització del màxim de persones membres, amb la projecció de persones que s'elegisquen per a representar a l'organització en espais de responsabilitat i de presa de decisions.

</amendable>
<amendable id="3_1_11">

I, malgrat la voluntat de professionalització, cal ser conscients que no tenim diners il·limitats per a contractar personal tècnic que ens assistisca ni professionals o empreses externes que ens ajuden de manera continuada o per a complir amb tots els objectius que ens marquem. Per això, una bona estratègia serà **apostar perquè gent professional de la comunicació** (des dels seus diversos vessants) **se sume a Joves PV**, de manera que puguen desenvolupar tasques voluntàries de coordinació i aportació a l'estratègia comunicativa de l'organització.

</amendable>
<amendable id="3_1_12">

Per últim, hem d'**apostar per una producció comunicativa tàctica i estètica**. La tàctica i l'estètica seran dos elements fonamentals per a l'èxit de les estratègies comunicatives, també les implementades en la producció o la materialització d'elements comunicatius. D'una banda, cal buscar els millors moments, els millors llocs, els millors missatges, el millor públic i els millors continguts perquè les comunicacions, les accions i els actes tinguen com més impacte millor. I d'altra banda, cal perfilar els millors estils, les millors composicions, els millors elements, els millors colors i les millors tipografies perquè l'impacte siga com més positiu millor.

</amendable>
</amendable-section>

<amendable-section id="3_2" title="3.2. Amplificació" level="3">

<amendable id="3_2_1">

L'objectiu de la majoria d'estratègies comunicatives rau en la necessitat d'arribar a com més persones millor. Sobretot en els casos en què les comunicacions es preparen per a arribar a públics concrets i menuts, necessites disposar de xarxes de persones entre les quals trobar el teu públic seleccionat. Per això, serà un objectiu intrínsec el d'**augmentar el nombre de seguidors i seguidores en les xarxes socials**.

</amendable>
<amendable id="3_2_2">

La qüestió està clara: com més atractiu i com més viral siga el contingut publicat, més gent acabarà sumant-se com a seguidora de les nostres xarxes. Es tractarà, aleshores, de crear **continguts amb la tàctica i l'estètica** que parlàvem abans. L'objectiu: aconseguir que compartisquen el contingut com més persones millor, ja no tant per obligació (la nostra pròpia militància), sinó per identificació. Fins ara, els vídeos, els posicionaments clars, i els sentiments han estat elements claus per a fer créixer una xarxa social com l'Instagram de Joves PV de 1.500 a 3.000 seguidors/es en menys de dos anys.

</amendable>
<amendable id="3_2_3">

També podem fer servir altres **estratègies que ajuden a la identificació amb els nostres comptes**, amb reclams perquè la gent vulga clicar "seguir", com usar imatges de persones (que mostren proximitat i tracte entre iguals), combinar les fotografies reals amb composicions dissenyades, mostrar naturalitat en l'ús de les xarxes (equilibrant l'estètica de les publicacions "preparades" amb la improvisació), o usar imatges amb capacitat de moure a la gent (de fer-la sentir coses).

</amendable>
<amendable id="3_2_4">

A més, també cal considerar les xarxes socials com una via important per al creixement de militància de Joves PV. Com més joves ens seguisquen, més possibilitats n'hi haurà que se sumen a la nostra organització. Per això també caldrà tindre en compte la **capacitat de contacte** que tenim **amb els nostres seguidors i les nostres seguidores** i aprofitar-la, explorant els seus gustos, interactuant, fent-les partícips d'accions comunicatives, o convidant-les a participar en actes i activitats.

</amendable>
<amendable id="3_2_5">

També caldrà tindre en compte en este aspecte les noves xarxes socials o ferramentes emergents en xarxes no tan noves. És el cas de Tik Tok i de Reels d'Instagram. També haurem d'**augmentar el contingut en xarxes de gran impacte com Tik Tok i Instagram**.

</amendable>
<amendable id="3_2_6">

Per una part, **Instagram** va estar la xarxa més emergent fins a 2020, encara que no ha parat d'actualitzar-se amb noves ferramentes i altres moltes novetats que l'han mantinguda com la xarxa més usada per part de joves entre 20 i 30 anys. Es tracta d'una xarxa en constant actualització, que va canviant els seus paràmetres de publicitat, o **algoritmes**, que s'han d'anar descobrint i estudiant per tal d'optimitzar al màxim el seu ús (durada de vídeos, proporció de publicacions, maneres de compartir el contingut, etc.). A més, particularment, trobem els **Reels d'Instagram** com una nova ferramenta sorgida com a conseqüència de la "moda Tik Tok", però que no s'usa tant per al mimetisme com per a mostrar contingut de vídeo curt, amb capacitat per a arribar a molta més gent (gràcies als algoritmes previstos) i, moltes vegades, associat a fils musicals en tendència.

</amendable>
<amendable id="3_2_7">

Per l'altra part, trobem **Tik Tok** com la xarxa més emergent dels últims dos anys, amb una crescuda exponencial des de l'esclat de la pandèmia mundial de la COVID-19, sobretot entre les persones més joves, de 13 a 20 anys. Per tant, Tik Tok ens hauria de permetre connectar amb este públic, que podria ser el relleu i el futur de la nostra organització. De fet, la comunicació política ja s'ha endinsat en este món. Si les persones més joves estan a Tik Tok, allà també hem d'estudiar el llançament de missatges; això sí, sempre dins del codi que s'use en esta xarxa social més desenfadada i, sobretot, sense fer el ridícul.

</amendable>
<amendable id="3_2_8">

Tik Tok es caracteritza per la brevetat dels continguts, la immediatesa d'ús i consum, la viralitat, l'amateurisme, la música, l'humor, la paròdia i els "challenges". Entre els continguts més exitosos es troben: usuaris o usuàries que es graven fent playback d'una cançó de moda (o ballant-la), "challenges" o desafiaments que es tornen virals, o continguts humorístics de fragments d'àudio que es reutilitzen per tendència. Es tracta, per tant, de continguts que no estem acostumades a crear, que se n'ixen del to usual. I com que es tracta d'una xarxa social relativament nova, no n'hi ha massa referències d'organitzacions polítiques juvenils que l'usen. Per això **caldrà crear un estil propi**, amb continguts especialment pensats i creats per a aparéixer ahí. No es tracta de replicar un vídeo que compartim prèviament a Instagram, perquè els registres són diferents. Segurament, el més fàcil serà posar a treballar en esta línia estratègica a persones de la nostra organització amb el perfil de públic de Tik Tok, que l'usen freqüentment, i que tinguen més idees per a fer-lo servir.

</amendable>
<amendable id="3_2_9">

Per últim, en la línia de no abandonar la relació amb els mitjans tradicionals, caldrà apostar per **aparéixer més als mitjans de comunicació**. En este sentit, l'aposta per tindre bons contactes amb els mitjans valencians més llegits, vistos i escoltats, i també amb mitjans locals, afavorirà la nostra capacitat d'aparéixer per mitjà de notes de premsa, articles d'opinió, tertúlies, notícies o altres programes. Caldrà saber, també, aprofitar esta presència com a suport de la nostra acció política en la comunicació en les xarxes socials.

</amendable>
</amendable-section>
</amendable-section>

<amendable-section id="4" title="4. Estratègia electoral">
<amendable id="4_0_1">

Compromís va arribar a les eleccions autonòmiques de 2015 amb l'objectiu d'il·lusionar i implicar tothom amb la idea d'un País Valencià valent, combatiu i social. Els primers quatre anys de força parlamentària i de govern a la Generalitat Valenciana van servir per a sanejar les institucions valencianes, revertir la desfeta del PP i engegar polítiques socials i projectes ambiciosos amb la mirada posada en el llarg termini, però també en el curt termini i en les accions i vivències diàries i quotidianes.

</amendable>
<amendable id="4_0_2">

L'any 2019, malgrat el complicat i desafortunat context electoral del mes d'abril, va servir per a consolidar el govern del canvi. Esta vegada Compromís va acudir a les urnes amb un programa de govern ambiciós en l'àmbit de la joventut, especialment, pel treball de formulació, debat social i consens de propostes liderat, majoritàriament, per Joves PV.

</amendable>
<amendable id="4_0_3">

Com déiem, si bé Joves PV no contempla l'objectiu de presentar-se com a organització a unes eleccions, i centra gran part del seu esforç en construir un espai de participació i creixement, la finalitat electoral li és intrínseca com a organització política i com a secció juvenil d'un partit polític, que pretén ser una eina transformadora de la societat per mitjà del govern de les institucions del seu País.

</amendable>
<amendable id="4_0_4">

Per això, d'entre els principals projectes que la nostra organització pot afrontar, els processos electorals seran cites ineludibles. És més, Joves PV té un paper fonamental. Per això, entre altres qüestions, en el Protocol de relacions entre Joves PV i Més es marca que, "en les conteses electorals en què participe Més o la coalició en què este s'integre, Joves PV té l'obligació de realitzar una campanya dirigida a joves, en coordinació amb la campanya general".

</amendable>
<amendable id="4_0_5">

Ens hem de preparar, doncs, per al proper període electoral previst per a l'any 2023 o, fins i tot, per al seu inici l'any 2022\. Compromís l'afronta amb moltes debilitats, fruit d'un context reforçat pel PSOE i amb dificultats organitzatives al si de la coalició. Més - Compromís l'afronta amb una estructura orgànica nacional reforçada i amb possibilitats d'engegar una maquinària de coordinació electoral en tots els àmbits. Joves PV l'afronta amb una organització activa i amb la convicció de guanyar presència a les institucions.

</amendable>

<amendable-section id="4_1" title="4.1. Tàctica" level="3">

<amendable id="4_1_1">

El context en què Compromís, Més i Joves PV afronten el pròxim període electoral, ens obliguen a marcar-nos l'objectiu prioritari i essencial de **constituir una maquinària electoral per a preparar les pròximes eleccions municipals, valencians i estatals**. Una maquinària pròpia, de Joves PV, amb molta dedicació jove, però amb la capacitat de coordinar-se i aportar a l'estructura de campanya de Més i Compromís.

</amendable>
<amendable id="4_1_2">

Per això, els Estatuts proposats per al IV Congrés Nacional inclouen la creació d'un òrgan anomenat **Comité Electoral**, que serà la traducció d'este objectiu. Es tracta d'un òrgan que s'haurà de crear com més prompte millor i que haurà de constituir un equip potent, professional, multidisciplinari i amb perspectives diverses, on la visió estratègica, la capacitat de comunicació política i el coneixement de l'organització, el partit i la coalició tindran una importància especial.

</amendable>
<amendable id="4_1_3">

Principalment, el Comité Electoral haurà de dur a terme totes les accions necessàries per tal d'assolir els objectius que plantegem en este apartat d'estratègia electoral. Entre altres funcions, caldrà que assumisca la coordinació amb Més i Compromís, la redacció dels programes electorals, la identificació i formació de lideratges, la creació de la campanya o la confecció de les llistes.

</amendable>
<amendable id="4_1_4">

En primer lloc, caldrà encetar els contactes amb **Més** i **Compromís** per a organitzar la coordinació de les estructures electorals i, sobretot, planificar els treballs que cal fer conjuntament: programes electorals, lideratges i campanya. Una de les oportunitats que gaudim per a la bona coordinació és que Joves PV haurà de formar part, segons el Protocol de relacions, del Comité Electoral Nacional de Més i, per tant, probablement, de l'estructura electoral de Compromís.

</amendable>
<amendable id="4_1_5">

En segon lloc, per al treball de **lideratges**, serà interessant sumar-se o coordinar-se amb els mecanismes de treball que ja ha encetat Més per a l'anàlisi territorialitzada, poble a poble, de la situació electoral, sobretot, per a fer front a les eleccions municipals de 2023\. Una de les principals fortaleses del nostre partit és l'estructura municipalista. També la xarxa municipal és una de les fortaleses amb què compta Joves PV en l'actualitat. Per això, un serà prioritari treballar per a **aconseguir el màxim nombre de pobles amb persones joves en les llistes electorals municipals**.

</amendable>
<amendable id="4_1_6">

Si bé en 2019 el treball d'identificació d'entre 200 i 300 persones joves candidates a les eleccions municipals per Compromís (no totes de Joves PV) es va fer una vegada constituïdes les llistes, esta vegada seria idoni començar amb passos previs: usar la informació que disposem sobre la nostra xarxa municipalista actual per a estudiar quina és la situació per a afrontar 2023 (fortaleses i debilitats). Podrà ser positiu apuntar-se als treballs encetats per l'Àrea d'Estratègia de Més i aprofitar així els fluxos d'informació per a fer valdre les persones joves com capaces i com una aposta de present i de futur per a l'èxit electoral en els pobles. En este sentit, ens marcarem l'objectiu d'**apostar pels lideratges joves per a encapçalar llistes electorals municipals**.

</amendable>
<amendable id="4_1_7">

A més, caldrà mantindre un bon contacte amb la direcció nacional de Més de cara el treball dels lideratges per a les eleccions valencianes i estatals. En el Protocol de relacions es fixa que "Més garantirà la presència de persones joves perquè s'assolisca, com a mínim, el 20% de la llista titular que li corresponga. Per a confecció d'estes llistes, i abans de qualsevol procediment d'elecció interna, Més i Joves PV hauran de signar un acord de mecanismes que garantisquen esta presència, amb fórmules correctores per a garantir-ne també la posterior elecció". Amb això, hauríem d'**aconseguir representació, directa o indirecta, de Joves PV en les llistes electorals de Compromís**.

</amendable>
<amendable id="4_1_8">

També caldrà **treballar lideratges perquè siguen candidats/es**, és a dir, traduir de l'anàlisi anomenada anteriorment les necessitats formatives i de suport que necessiten els nostres lideratges per tal de ser-ho, i proposar accions per a abordar-les, com la formació o l'assessorament.

</amendable>
<amendable id="4_1_9">

En tercer lloc, serà una responsabilitat de Joves PV **assegurar les polítiques de joventut i la perspectiva juvenil en els programes electorals de Compromís**. Existeix una molt bona base de les eleccions de 2019, a què es poden sumar els documents redactats els últims dos anys, per als programes de polítiques transversals de joventut per a les eleccions valencianes i estatals. En canvi, caldrà treballar en profunditat un programa marc municipal de joventut per tal que els nostres pobles el puguen fer servir de bases per als seus propis programes.

</amendable>
<amendable id="4_1_10">

La millor manera de treballar-ho serà la participada, mitjançant la convocatòria d'alguna jornada de treball, amb dinàmiques pròpies de l'educació no formal. De fet, el poc conflicte que genera la redacció dels programes la converteix en un projecte idoni per a establir una cooperació de Joves PV amb Joves amb Iniciativa i Joves VerdsEquo, de manera que estiga millor consolidat per tota la coalició. Fins i tot, es poden plantejar mecanismes per tal que la ciutadania participe en el plantejament de propostes.

</amendable>
<amendable id="4_1_11">

En qualsevol cas, una de les qüestions més fàcils de treballar serà la redacció dels programes electorals, pel fet que és un projecte que es pot encetar sense necessitat d'esperar massa més temps (per tal que estiga fet com més prompte millor). Això sí, seria positiu aconseguir que puguem participar amb la nostra **perspectiva juvenil** en l'elaboració dels programes generals de Compromís, més enllà de les polítiques de joventut. Es pot proposar, almenys, algun mecanisme de recollida de propostes.

</amendable>
<amendable id="4_1_12">

I en quart lloc, ens hem de marcar l'objectiu de **crear la millor campanya electoral jove**. Ho farem en coordinació amb Més i Compromís, i per això comptarem, com marca el Protocol de relacions, amb "el finançament i els recursos suficients per a desenvolupar les activitats i accions de la campanya electoral". La millor manera de crear-la és començament amb un fòrum de campanya on participe, almenys, tota la militància. Perquè si la creem de manera conjunta, n'hi haurà més idees, serà més coral, totes la sentirem més nostra i, per tant, serà més fàcil que la compartim (un dels primers passos perquè siga viral i tinga èxit). També hem de comptar amb una bona visió professional en el procés de creació i, igualment, assumir que el Comité Electoral haurà de tindre la capacitat de modular les idees que sorgisquen per tal d'optimitzar-les o d'adaptar-se a les circumstàncies sobrevingudes (que en període electoral n'hi ha moltes).

</amendable>
<amendable id="4_1_13">

Dues bones recomanacions per a la creació de la campanya: fer el fòrum amb temps (no esperar-se que comence la campanya 1 mes abans d'eleccions) i crear-la com a Joves PV, amb els objectius de no comptar amb més entrebancs en el procés creatiu i d'execució i de visibilitzar la nostra marca política (encara que en este període la més important sempre serà la marca de Compromís).

</amendable>

</amendable-section>
<amendable-section id="4_2" title="4.2. Resultats" level="3">

<amendable id="4_2_1">

D'una banda, ara per ara comptem amb vora 90 regidores i regidors de Joves PV a més de 60 ajuntaments dels nostres pobles. A les llistes de les eleccions municipals de 2019 vam comptar amb tres centenars de candidats i candidates joves. Açò fa palesa la força que hem pres als col·lectius i les institucions locals. Ara es tracta d'**aconseguir el màxim nombre de pobles amb regidors/es joves** i de **superar l'actual nombre de regidors/es electes**. Açò ens permetrà augmentar la nostra xarxa municipal, la base de la nostra organització, i guanyar alhora presència institucional i reforçament orgànic.

</amendable>
<amendable id="4_2_2">

D'altra banda, la X Legislatura de les Corts Valencianes ha comptat amb 3 diputats joves (PP, Ciudadanos, i Compromís-IdPV). Si la població valenciana entre 18 i 30 anys representa un 12% del total, a les Corts Valencianes sols hi ha un 3% de persones entre 18 i 30 anys (bé, entre 28 i 30 anys). Més comptava inicialment amb 9 escons al parlament valencià, dels quals el 0% eren joves. Joves PV no comptava ni compta amb cap diputat ni diputada a les Corts. Per tant existix una nul·la possibilitat de poder defensar en primera persona els nostres plantejaments polítics ni de construir lideratges que permeten relleu generacional i apoderament juvenil. Esta serà una de les qüestions fonamentals a revertir quant a resultats electorals, amb l'objectiu d'**aconseguir representació de Joves PV en les Corts Valencianes**.

</amendable>
<amendable id="4_2_3">

A més, fruit de la campanya electoral que siguem capaces de crear i executar, tant Joves PV com Compromís, hem d'aspirar a **consolidar i augmentar el vot de les persones joves a Compromís**, tant en les eleccions valencianes com en les estatals. El vot jove ens ha identificat des del principi com a projecte polític, serà sempre una aposta de futur i és, hui dia, un gran repte front l'augment de la simpatia cap a l'extrema dreta per part de les persones joves.

</amendable>

</amendable-section>
<amendable-section id="4_3" title="4.3. Elecció indirecta" level="3">

<amendable id="4_3_1">

En primer lloc, en el cas dels ajuntaments, quant a govern i oposició, en l'actualitat de 90 regidors i regidores de Joves PV, unes 50 tenen responsabilitats als governs municipals i unes 40 estan a l'oposició. En casos diferenciats, les persones amb responsabilitats de govern assumixen àrees amb un pes polític fort a les administracions locals. Tanmateix, en altres casos s'aparta a les persones joves de fortes responsabilitats per inexperiència o immaduresa. Ens proposem negociar durant les diferents formacions de governs locals per tal d'**intentar possibilitar a les persones joves assumir qualsevol tasca de govern**, a través de la qual tindran la capacitat i la possibilitat d'executar polítiques valentes en perspectiva jove.

</amendable>
<amendable id="4_3_2">

Així mateix, amb la mirada posada en l'objectiu de tancar les corporacions provincials, hem de **proposar la participació dels regidors i les regidores de Joves PV en les diputacions provincials**, que hui dia encara compten amb un fort pes econòmic (i de vegades competencial) que sustenta en la majoria dels casos l'acció política dels pobles, sobretot dels més menuts.

</amendable>
<amendable id="4_3_3">

En segon lloc, el govern valencià compta amb 12 conselleries, 12 sotssecretaries, 29 secretaries autonòmiques, i 83 direccions generals. Així, 1 secretaria autonòmica i 3 direccions generals han estat dirigides per joves (Compromís-IdPV i PSOE). Es diu gerontocràcia. Joves PV no ocupa cap alt càrrec de la Generalitat Valenciana. En este cas, la negació de la joventut es materialitza en la infrarepresentació en el camp polític. Una infrarepresentació que sens dubte té conseqüències en la defensa dels nostres interessos: com que no estem en els espais de presa de decisions les nostres necessitats queden relegades davant d'altres prioritats polítiques o davant de les demandes d'altres sectors poblacionals.

</amendable>
<amendable id="4_3_4">

Sempre que el nostre partit governe, l'estratègia hauria de ser la d'**apostar per les persones joves per als càrrecs de govern de la Generalitat Valenciana**, per a donar perspectiva jove, en polítiques de joventut, però també en totes les altres àrees de gestió. La Generalitat Valenciana és un espai clau per poder implantar les propostes polítiques de Joves PV.

</amendable>
<amendable id="4_3_5">

Així mateix, confiem en les grans capacitats professionals del jovent que forma part de la nostra militància, per això caldrà impulsar i **apostar per les persones joves per a l'assessorament dels càrrecs institucionals en tots els àmbits**. El personal eventual és una de les figures que ens poden ajudar a desenvolupar les nostres propostes polítiques a les institucions.

</amendable>
<amendable id="4_3_6">

Per tot açò, serà important recordar el que marca el **Protocol de relacions** entre Més i Joves PV quant a representació institucional: "La representació institucional de Més comptarà amb persones de Joves PV, tant pel que fa a les persones nomenades en cada institució com pel que fa a cada nivell de responsabilitats. \[...\] En el cas del nomenament de càrrecs institucionals i personal de lliure elecció, Joves PV participarà en la negociació i Més garantirà la presència de persones joves."

</amendable>

</amendable-section>
</amendable-section>

<amendable-section id="5" title="5. Estratègia institucional">
<amendable id="5_0_1">

El 2019 ens vam omplir de raons i capacitats per tal d'assumir responsabilitats públiques i de govern que ens ajudaren a Joves PV a portar a les institucions valencianes el nostre discurs i la nostra proposta política.

</amendable>
<amendable id="5_0_2">

Sí que vam aconseguir tindre una gran xarxa de persones regidores i eventuals als ajuntaments dels nostres pobles. Joves PV compta amb vora 90 regidores i regidors, tant amb responsabilitats als governs municipals com a l'oposició, que demostren la força que tenim les persones joves als col·lectius i institucions locals. A més comptem amb 10 persones eventuals als diferents ajuntaments on Compromís té presència. Joves PV és, actualment, una força municipalista.

</amendable>
<amendable id="5_0_3">

No obstant esta gran presència de regidors i regidores de Joves PV, cap diputat o diputada provincial és jove. Sí que comptem amb dues persones de Joves PV treballant com a personal eventual a la Diputació de Castelló i a la d'Alacant.

</amendable>
<amendable id="5_0_4">

Hui dia, les Corts Valencianes sols compten amb un diputat jove (no adscrit). Si la població valenciana entre 18 i 30 anys representa un 12% del total, a les Corts Valencianes sols hi ha un 1% de persones entre 18 i 30 anys (bé, de 30 anys). Més compta amb 11 escons al parlament valencià, dels quals el 0% són joves. Joves PV no compta amb cap diputat ni diputada a les Corts. De nou quedem relegats a ocupar llocs de personal tècnic i Joves PV compta amb 4 persones que treballen com a assessores de diputats i diputades de les Corts Valencianes. No comptem amb cap persona al gabinet de la Presidència de les Corts.

</amendable>
<amendable id="5_0_5">

Respecte a la Generalitat Valenciana, com hem comentat, Joves PV no ocupa cap alt càrrec. No obstant això, compta amb 4 persones joves com a personal eventual de la Conselleria d'Educació, Cultura i Esport i de la Conselleria d'Economia Sostenible, Sectors Productius, Comerç i Treball.

</amendable>
<amendable id="5_0_6">

També és important que Joves PV es mantinga vinculat a l'activitat del Congrés. Per això ens hauríem de plantejar la possibilitat d'estar representades per un diputat o una diputada jove, o almenys pròxim als posicionaments polítics de Joves PV. De moment, comptem amb una persona com a assessora del nostre diputat a Madrid.

</amendable>
<amendable id="5_0_7">

Per últim, no tenim representació ni presència al Parlament Europeu, però mantenim connexió amb els espais vinculats al mateix amb una persona treballant en l'EFA i ocupem llocs tant en el Bureau de l'EFA com de l'EFAY.

</amendable>
<amendable id="5_0_8">

Esta és la xarxa institucional de Joves PV en l'actualitat. No obstant això, cal considerar que n'hi ha un període electoral pròxim que començarà amb les eleccions valencianes en 2022 o 2023, continuarà amb les municipals i les estatals, i acabarà amb les europees en 2024\. Açò significa que esta xarxa canviarà.

</amendable>
<amendable id="5_0_9">

Tota esta xarxa institucional, per tant, ha de comptar amb una estratègia institucional que ha d'estar coordinada i que depén de la Coordinadora Nacional de Joves PV, la qual haurà de promoure la creació d'espais de coordinació política entre els càrrecs i el personal eventual jove d'institucions com les Corts, la Generalitat o els ajuntaments amb els òrgans de direcció de Joves PV.

</amendable>
<amendable-section id="5_1" title="5.1. Coordinació municipal" level="3">

<amendable id="5_1_1">

Després de les eleccions de 2019 es va realitzar un important treball d'identificació de les persones joves regidores tant de govern com d'oposició, als nostres ajuntaments i es va crear un **grup de Whatsapp** com una xarxa de connexió on s'han compartit necessitats, dubtes, reflexions sobre la tasca diària, posicionaments conjunts, bones pràctiques, etc. Este grup s'ha de continuar dinamitzant i s'ha de treballar per dotar-lo de contingut, sentit i treball conjunt i estratègic i, d'esta forma, poder teixir una xarxa municipalista per augmentar i activar la coordinació institucional en l'àmbit municipal.

</amendable>
<amendable id="5_1_2">

També s'ha realitzat una primera **Trobada Municipalista**, un espai de nova creació, amb l'objectiu d'aprendre i fer xarxa per a afrontar tots els reptes que tenim en el treball als nostres pobles i preparar-nos per a 2023\. Per afrontar este període electoral en el qual ens endinsem, caldria continuar el treball encetat en este primera Trobada creant més encontres de regidors i regidores, així com del personal eventual, on puguen compartir experiències, dubtes, dificultats... o es puguen impulsar accions conjuntes de reivindicacions de Joves PV en tots aquells municipis on tenim presència o replicar bones pràctiques en diferents ajuntaments.

</amendable>
<amendable id="5_1_3">

Per últim, la formació de les persones regidores juga un paper molt important, i Joves PV ha de procurar-la, tant per a les persones amb responsabilitats de govern com per a les persones que han de desenvolupar les tasques d'oposició. Com a objectiu per a després de les eleccions municipals de l'any 2023, s'ha de **formar les noves persones joves regidores**, organitzant un pla de formació intens en tots aquells aspectes necessaris com són: estatuts dels membres de les corporacions locals, grups polítics, elecció de l'alcalde/ssa, qüestions pràctiques sobre la sessió constitutiva i organitzativa, àrees de govern i delegacions, règim de funcionament de la Junta de Govern, Comissions Informatives i Ple, competències dels ajuntaments i altres aspectes que es consideren oportuns.

</amendable>
<amendable id="5_1_4">

Així, també s'haurà de fer la tasca de renovació del grup de coordinació de regidors/es i personal eventual per tal incorporar les noves persones que entren a formar part de la xarxa municipalista de Joves PV. Ens encaminem, per tant, a **augmentar i activar la coordinació institucional en l'àmbit municipal**.

</amendable>

</amendable-section>
<amendable-section id="5_2" title="5.2. Coordinació supramunicipal" level="3">

<amendable id="5_2_1">

Joves PV ha realitzat un profund treball de definir les polítiques de joventut que volem aplicar i dur endavant a través dels càrrecs institucionals de Més i de Compromís. D'este treball naixen documents com "La vacuna necessària", una guia amb objectius i actuacions en matèria de joventut per a la seua aplicació per part de la Generalitat Valenciana. El document proposa ampliar les polítiques d'ocupació jove, d'accés a l'habitatge, de formació professional o de salut mental per a persones joves, entre altres moltes àrees i propostes, i proposa destinar 360 milions d'euros del pressupost de la Generalitat per a aquestes polítiques.

</amendable>
<amendable id="5_2_2">

Així mateix, malgrat que els programes electorals són una guia de presentació a la ciutadania en les campanyes electorals, sobretot en el nostre cas que després hem d'acordar programes de govern de coalició, són bons documents de referència en què hi ha idees que ens agradaria desplegar en les institucions.

</amendable>
<amendable id="5_2_3">

Encara com no comptem amb cap càrrec en les institucions supramunicipals, hem de fer valdre les persones que llocs d'eventuals en les institucions per poder treballar el model d'implantació de les polítiques de joventut que Joves PV defensa. Amb això, i amb el treball dels objectius electorals que ens proposem, sorgirà la necessitat de **crear una coordinació institucional en l'àmbit supramunicipal** de persones joves després del pròxim període electoral.

</amendable>
<amendable id="5_2_4">

Però també s'ha de **coordinar el disseny, la planificació i el desenvolupament d'estes polítiques de joventut amb els càrrecs de Més i Compromís** existents a les diferents institucions supramunicipals per poder respondre a la pregunta: com implanta Joves PV les seues polítiques de joventut en cas de no tindre representació jove? Per tal d'aconseguir este objectiu s'hauran de teixir contactes i organitzar reunions, grups de treball i accions conjuntes amb els càrrecs i fer ús de la seua posició per a aconseguir els objectius de visibilització de les propostes de Joves PV en aquelles matèries relacionades amb la joventut.

</amendable>
</amendable-section>
</amendable-section>

<amendable-section id="6" title="Annex. Objectius estratègics">
<amendable id="6_0_1">

Al llarg d'esta Ponència Estratègia s'han descrit, organitzats en àmbits de treball, una sèrie d'objectius estratègics. Estos són els reptes a què hauria de fer la nostra organització des d'ara i fins als pròxims anys. Per a facilitar-ne la lectura, disposem a continuació el llistat d'objectius marcats.

</amendable>
<amendable id="6_0_2" title="Estratègia orgànica">

1. Conquistar les zones blanques de militància: constituint col·lectius en totes les comarques.
2. Augmentar la militància de dones per a assolir la paritat del 50%.
3. Augmentar la militància menor de 22 anys per a renovar el cens que va jubilant-se.
4. Augmentar el nombre de col·lectius locals.
5. Consolidar Joves PV com una xarxa personal.
6. Acollir degudament a la militància per a implicar-la personalment i políticament.
7. Continuar apostant pel model de trobades com a model d'èxit d'acollida, dinamització, debat i formació.
8. Millorar la participació en les assemblees.
9. Formar quadres polítics i treballar lideratges transformacionals.
10. Aconseguir que la militància participe en els col·lectius locals de Compromís.
11. Convertir Joves PV en una escola de formació.
12. Fer de Joves PV un espai ecofriendly.
13. Fer de Joves PV un espai igualitari.
14. Millorar la comunicació interna i la coordinació.
15. Treballar la cohesió interna per a garantir la unitat d'acció.

</amendable>
<amendable id="6_0_3" title="Estratègia política">

1. Determinar estratègies i objectius per a cada línia ideològica: esquerra, joventut, valencianisme, ecologisme, igualtat i antifeixisme.
2. Construir un discurs que traspasse els límits de les institucions.
3. Treballar juntament amb les entitats socials per a crear un espai de retroalimentació.
4. Consolidar les relacions orgàniques amb Més.
5. Tindre clar què volem de Compromís.
6. Fer-nos visibles per a més col·lectius.
7. Mantindre una xarxa d'aliades que remen al nostre costat en la mateixa direcció.
8. Fer de Joves PV l'organització de referència en la defensa dels drets de les persones joves, dels interessos valencians, de la igualtat d'oportunitats i de la classe treballadora.
9. Continuar tenint una persona representant a la Comissió Permanent del Consell Valencià de la Joventut i augmentar la nostra presència en els consells locals de la joventut.
10. Fer de Joves PV l'organització de referència en la lluita contra l'emergència climàtica, el patriarcat i els discursos d'odi.
11. Establir i augmentar vincles amb altres organitzacions internacionals sobiranistes.

</amendable>
<amendable id="6_0_4" title="Estratègia comunicativa">

1. Estar a l'avantguarda de les noves tendències comunicatives.
2. Continuar apostant per l'assessorament de perfils professionals en l'acció comunicativa.
3. Apostar per una producció comunicativa tàctica i estètica.
4. Augmentar el nombre de seguidors i seguidores en les xarxes socials.
5. Augmentar el contingut en xarxes de gran impacte com Tik Tok i Instagram.
6. Aparéixer més als mitjans de comunicació.

</amendable>
<amendable id="6_0_5" title="Estratègia electoral">

1. Constituir una maquinària electoral per a preparar les pròximes eleccions municipals, valencianes i estatals.
2. Aconseguir el màxim nombre de pobles amb persones joves en les llistes electorals municipals.
3. Apostar pels lideratges joves per a encapçalar llistes electorals municipals.
4. Aconseguir representació, directa o indirecta, de Joves PV en les llistes electorals de Compromís.
5. Treballar lideratges perquè siguen candidats/es.
6. Assegurar les polítiques de joventut i la perspectiva juvenil en els programes electorals de Compromís.
7. Crear la millor campanya electoral jove.
8. Aconseguir el màxim nombre de pobles amb regidors/es joves.
9. Superar l'actual nombre de regidors/es electes.
10. Aconseguir representació de Joves PV en les Corts Valencianes.
11. Consolidar i augmentar el vot de les persones joves a Compromís.
12. Intentar possibilitar a les persones joves assumir qualsevol tasca de govern.
13. Proposar la participació dels regidors i les regidores de Joves PV en les diputacions provincials.
14. Apostar per les persones joves per als càrrecs de govern de la Generalitat Valenciana.
15. Apostar per les persones joves per a l'assessorament dels càrrecs institucionals en tots els àmbits.

</amendable>
<amendable id="6_0_6" title="Estratègia institucional">

1. Formar les noves persones joves regidores.
2. Augmentar i activar la coordinació institucional en l'àmbit municipal.
3. Crear una coordinació institucional en l'àmbit supramunicipal.
4. Coordinar el disseny, la planificació i el desenvolupament de les polítiques de joventut amb els càrrecs de Més i Compromís.

</amendable>
</amendable-section>
